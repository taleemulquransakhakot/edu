<!DOCTYPE html>
<html lang="ur" dir="rtl">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>شیخ القرآن والحدیث حضرت مولانا شمس الرحیم صاحب رحمہ اللہ </title>
                            
  <!-- جمیل نوری نستعلیق فونٹ -->
  <link href="https://fonts.cdnfonts.com/css/jameel-noori-nastaleeq" rel="stylesheet">

  <style>
    body {
      font-family: 'Jameel Noori Nastaleeq', serif;
      background-color: #f7f8fa;
      margin: 0;
      padding: 0;
      line-height: 2.2;
      color: #222;
    }
    header {
      background-color: #0a3d62; /* ڈارک بلیو */
      color: #fff;
      text-align: center;
      padding: 20px;
      border-bottom: 5px solid #c49b9b; /* ہلکا گلابی ٹچ */
    }
    header h1 {
      margin: 0;
      font-size: 2.2em;
    }
    .container {
      max-width: 850px;
      margin: 30px auto;
      padding: 25px;
      background: #fff;
      box-shadow: 0px 0px 12px rgba(0,0,0,0.1);
      border-radius: 12px;
    }
    h2 {
      color: #0a3d62;
      border-right: 5px solid #c49b9b;
      padding-right: 10px;
      margin-top: 30px;
      font-size: 1.8em;
    }
    p {
      font-size: 1.2em;
      text-align: justify;
      margin: 15px 0;
    }
  </style>
</head>
<body>

  <header>
    <div class="name"><h1>شیخ القرآن والحدیث حضرت مولانا شمس الرحیم صاحب رحمہ اللہ</h1></div>
  <div class="role">بانی جامعہ دارلعلوم تعلیم القرآن سخاکوٹ</div>
  </header>
 
  <div class="container">
    <p>
      حضرت مولانا شمس الرحیم صاحب رحمہ اللہ ایک نستعلیق، خوش مزاج، اور شائستہ سیرت کے حامل عالمِ باعمل تھے۔
      وہ حسنِ اخلاق کا پیکر، نرم دل، اور رحم دل انسان تھے۔ ان کی گفتار میں نرمی و صداقت جبکہ کردار میں
      حسن و دیانت نمایاں تھی۔ ان کی شخصیت خوشبو فشاں تھی، جو خلوص و للہیت سے بھرپور تھی۔ ان کے اخلاص اور
      قبولیت کی واضح نشانی یہ ہے کہ 1975ء میں لگایا گیا ان کا علمی پودا آج ایک تناور درخت بن چکا ہے،
      جو علم و حکمت کے پھل ہر طرف بانٹ رہا ہے۔
    </p>

    <h2>ولادت</h2>
    <p>
      مولانا شمس الرحیم 1936ء میں ضلع لوئر دیر کے علاقے تالاش، شمشی خان میں پیدا ہوئے۔ اس وقت تاریخِ پیدائش
      کو محفوظ رکھنے کا رواج عام نہ تھا، اس لیے ان کی ولادت کی درست تاریخ معلوم نہیں۔
    </p>

    <h2>نسب و خاندانی پس منظر</h2>
    <p>
      آپ کا سلسلۂ نسب یوں ہے: ابو طاہر شمس الرحیم بن فضل الرحیم بن ابراہیم بن قاصد عرف ڈھیرئی مولا بن طاہر بن
      اخونزادہ بن افغان بابا۔
    </p>
    <p>
      آپ کے دادا ابراہیم صاحب باجوڑ کے علاقے بائی چینہ سے تالاش منتقل ہوئے۔ بائی چینہ میں آج بھی ان کی آبائی
      زمینیں موجود ہیں، جو اب مقامی لوگوں کی ملکیت میں آ چکی ہیں۔
    </p>
    <p>
      آپ کے والد فضل الرحیم صاحب فارسی زبان پر مہارت رکھتے تھے۔ وہ ریاستِ دیر کے ماتحت مقامِ عدالت میں بطور
      مرزا خدمات انجام دیتے تھے۔ اس دور میں خواندگی کی شرح بہت کم تھی، اس لیے وہ علاقے کے لوگوں کے خطوط لکھتے،
      باہر سے آئے ہوئے خطوط پڑھتے، اور دیگر تحریری کام سرانجام دیتے۔ یہی وجہ ہے کہ تالاش، شمشی خان میں ان کے
      خاندان کو عزت اور وقار کی نگاہ سے دیکھا جاتا تھا۔
    </p>
    <p>
      مولانا شمس الرحیم ایک معزز و ممتاز گھرانے سے تعلق رکھتے تھے، جو ہر لحاظ سے نمایاں مقام رکھتا تھا۔ آپ اخون
      خیل خاندان سے تھے۔ "اخونزادہ" کوئی مخصوص قوم نہیں بلکہ احترام کا ایک لقب ہے، جو "اخون" یا "اخوند" اور
      "زادہ" سے مرکب ہے۔ اخون فارسی یا ترکی زبان کا لفظ ہے، جس کا مطلب عالم، فاضل، اور علامہ ہے، جبکہ زادہ
      کا مطلب بیٹا ہے۔
    </p>
    <p>
      مالاکنڈ گزٹ میں لکھا ہے: "انہیں کبھی کبھی پیر زادہ بھی کہا جاتا ہے۔ یہ ان بزرگوں کی اولاد میں سے ہیں
      جنہیں قبائل میں عزت کی نگاہ سے دیکھا جاتا ہے۔ یہ زیادہ تر خال، دیر، مایار، جندول، اور ادینزئی وادی
      کے موضع بامبولئی میں قیام پذیر ہیں۔"
    </p>
  <h2>تعلیم کا آغاز</h2> 
  <p>حضرت مولانا شمس الرحیم صاحب رحمہ اللہ نے اپنی علمی زندگی کا آغاز ملک کی معروف دینی درسگاہ، جامعہ دارالعلوم حقانیہ، اکوڑہ خٹک سے کیا۔ آپ جامعہ حقانیہ کے اولین شاگردوں میں سے تھے اور اس عظیم علمی مرکز میں آپ نے تمام علومِ عقلیہ و نقلیہ کی تحصیل مکمل کی۔آپ کے خصوصی اساتذہ میں شیخ الحدیث حضرت مولانا عبد الحق رحمہ اللہ شامل تھے، جنہوں نے آپ کو براہِ راست علومِ حدیث کی تعلیم دی۔</p>
  <h2>رفقاء و دوست احباب</h2> 
  <p>تعلیم کے دوران آپ کے کئی جید علماء سے گہرے تعلقات قائم ہوئے۔ آپ کے ہم سبق اور خاص دوستوں میں شامل تھے:
حضرت مولانا عبد الحلیم حفظہ اللہ،حضرت مولانا سمیع الحق رحمہ اللہ،حضرت مولانا شیر علی شاہ رحمہ اللہ یہ تمام حضرات بعد میں علمی و دینی میدان میں نمایاں خدمات انجام دینے والے جید علماء بنے۔
</p>
  <h2>فراغت و سندِ حدیث</h2> 
  <p>آپ نے جامعہ دارالعلوم حقانیہ میں اول تا آخر تمام علومِ دینیہ کی تکمیل کی اور 1375 ہجری (1956 عیسوی) میں شیخ الحدیث حضرت مولانا عبد الحق رحمہ اللہ سے احادیث کی اجازت اور سندِ فراغت حاصل کی۔
یہ وہ علمی زادِ راہ تھی جس کی بنیاد پر آپ نے زندگی بھر دینِ اسلام کی خدمت کی اور علم و عمل کے چراغ روشن کیے۔
</p>
  <h2>تدریس کا آغاز</h2>
  <p>فراغت کے بعد مولانا شمس الرحیم تدریس کے شعبے سے وابستہ ہو گئے۔ آپ نے پہلے پنجاب کے ضلع میانوالی میں ایک مدرسے میں تدریس کے فرائض انجام دیے، پھر اپنے علاقے تالاش میں درس و تدریس کا سلسلہ شروع کیا۔ وہ تقریباً 13 سال تک تدریسی خدمات انجام دیتے رہے۔</p>
  <h2>سخاکوٹ آمد اور دینی و تجارتی خدمات</h2>
  <p>مولانا مرحوم کے بڑے بھائی، حاجی محفوظ الرحیمؒ صاحب ، انگلینڈ میں مقیم تھے۔ 1970 میں انہوں نے مولانا مرحوم سے مشورہ کیا کہ سخاکوٹ میں ایک جنرل اسٹور کھولا جائے۔ اس پر مولانا مرحوم نے جواب دیا کہ انہوں نے دس سال تک علمِ دین حاصل کیا ہے تاکہ تدریس کے ذریعے دین کی خدمت کر سکیں۔ تاہم، بڑے بھائی نے اصرار کیا کہ وہ صرف دو یا تین سال کے لیے دکان سنبھال لیں، اس کے بعد وہ خود انگلینڈ سے واپس آکر کاروبار سنبھال لیں گے۔</p>
  <p>لیکن تقدیر کو کچھ اور ہی منظور تھا۔ حاجی محفوظ الرحیم صاحب انگلینڈ سے واپس نہ آ سکے، اور یوں مولانا مرحوم نے مستقل طور پر کاروبار کی ذمہ داری سنبھال لی۔ انہوں نے سخاکوٹ میں انعام جنرل اسٹور کے نام سے ایک کامیاب کاروبار شروع کیا، جسے بہترین انداز میں چلایا۔ تاہم، ان کے دل میں علمِ دین کی خدمت کا جذبہ بدستور موجود تھا، اور اللہ تعالیٰ نے انہیں اس تڑپ کو پورا کرنے کا موقع عطا فرمایا۔</p>
  <p>مولانا مرحوم نے اپنے کاروبار کے ساتھ ساتھ جامع مسجد سخاکوٹ بازار میں ایک مدرسے کا آغاز کیا، جہاں ناظرہ اور حفظِ قرآن کی تعلیم دی جانے لگی۔ علاوہ ازیں، عشاء کی نماز کے بعد انہوں نے درسِ قرآن کی مجلس بھی قائم کی۔ اس مدرسے کے بانی و مہتمم مولانا شمس الرحیم صاحب تھے، جبکہ پہلے حفظِ قرآن کے مدرس محترم قاری گل اعظم صاحب تھے۔ وقت کے ساتھ ساتھ دیگر جید اساتذہ بھی اس علمی قافلے کا حصہ بنتے گئے، جن میں قاری احمد نور صاحب، قاری عبداللہ صاحب، قاری ضیاء الرحمن صاحب، قاری عبد المالک صاحب، قاری غلام رسول صاحب اور قاری حبیب اللہ صاحب شامل تھے۔</p>
 <p>وقت گزرتا گیا، اور مولانا شمس الرحیم صاحب کا لگایا ہوا یہ علمی پودا ثمر آور ہوتا رہا۔ مدرسہ ترقی کی منازل طے کرتا گیا، اور بعد میں جامع مسجد میں حفظِ قرآن کے ساتھ ساتھ درسِ نظامی کا آغاز بھی کیا گیا۔ یوں، مولانا مرحوم نے تجارت اور دین، دونوں میدانوں میں گراں قدر خدمات انجام دیں اور اپنے علمی و عملی ورثے کو ہمیشہ کے لیے زندہ کر دیا۔</p>
 <h2>وفات</h2> 
 <p>زندگی کے آخری ایام میں بیماری کے باعث، مولانا شمس الرحیم صاحب نے مدرسے کی ذمہ داری اپنے بیٹے مولانا محمد طاہر صاحب کے سپرد کر دی تھی۔اور  18 جون 2003ء کو وہ خالقِ حقیقی سے جا ملے۔إنا لله وإنا إليه راجعون۔</p>
  <h2>اولاد اور علمی ورثہ</h2>
  <p>اللہ تعالیٰ نے مولانا شمس الرحیم صاحب کو دو بیٹے اور تین بیٹیاں عطا کیں۔
1. شیخ القرآن والحدیث حضرت مولانا محمد طاہر صاحب (مہتمم دارالعلوم تعلیم القرآن سخاکوٹ)۔
2. قاری المقرئ محمد طارق صاحب (مہتمم جامعہ اسلامیہ تعلیم القرآن، تالاش شمشی خان)۔
</p>
  <p>مولانا شمس الرحیم صاحب جب  سخاکوٹ سے اپنے  گاؤں  تالاش شمشی خان منتقل ہوئے تو سب سے پہلے انھوں نے ایک مدرسہ قائم کیا ۔ جون 1997 میں جامعہ اسلامیہ تعلیم القرآن کا باضابطہ آغاز ہوا۔</p>
  <p> قاری محمد طارق صاحب  فرماتے ہیں:
 "مدرسے کا آغاز نہایت مشکل مرحلہ تھا۔نیا علاقہ، نیا ماحول، اور ایک نیا تعلیمی نظام قائم کرنا آسان نہ تھا۔لیکن اللہ تعالیٰ کے فضل و کرم سے والد صاحب نے ہمت نہ ہاری۔گاؤں کی مسجد اور اس کے ساتھ موجود ایک چھوٹے سے کمرے میں تدریس کا آغاز کیا گیا۔والد صاحب بیماری کے باوجود خود پڑھاتے رہے۔شروع میں صرف 7 طلباء رہائشی تھے۔آہستہ آہستہ تعداد میں اضافہ ہوتا گیا۔
الحمدللہ، آج یہ مدرسہ ایک بڑی اور خوبصورت عمارت میں منتقل ہونے کے قریب ہے۔تعمیر کے آخری مراحل جاری ہیں، اور عنقریب افتتاح کیا جائے گا، إن شاء اللہ
</p>
  <p>یہ سب والد صاحب اور میرے بھائی، مولانا محمد طاہر صاحب کی محنت، کوششوں اور دعاؤں کا نتیجہ ہے۔آج بھی بھائی صاحب کی نگرانی میں مدرسے کے تمام معاملات حل کیے جاتے ہیں۔ہر قدم پر ان سے مشورہ کیا جاتا ہے، اور الحمدللہ، اللہ تعالیٰ کی مدد شاملِ حال ہے۔یہ ادارہ علم کی روشنی پھیلانے کے لیے قائم کیا گیا، اور ان شاء اللہ، ہمیشہ دینی خدمات سرانجام دیتا رہے گا۔</p>
  <p>اللہ تعالیٰ نے اس خاندان کو دین کی خدمت کے لیے چن لیا، اور مولانا کے دونوں بیٹے دین کی خد مت میں مصروف ہیں۔
اسی طرح علم دین  کے جس ادارے کی بنیاد انھوں نے رکھی تھی وہ ادارہ قائم ودائم ہے،اور خلق خدا کی ایک کثیر تعداد اس سے مستفیض ہورہی ہے۔
</p>
  <h2>اخلاق و عادات</h2> 
  <p>مولانا محمد طاہر صاحب فرماتے ہیں:
" میرے والد حضرت مولانا شمس الرحیم صاحب نہایت سادہ اور متواضع  انسان  تھے۔ ان کی شخصیت میں حقیقی علماء کی سی عاجزی، انکساری، اور علم کی روشنی موجود تھی۔وہ ہمیشہ تعصب سے بالاتر رہتے اور ہر مسلک کے علمائے کرام کا احترام کرتے۔ جامعہ حقانیہ کے فاضل ہونے کے باوجود، جماعتِ اسلامی سے وابستہ علماء کے ساتھ بھی ان کے قریبی تعلقات تھے، خصوصاً  شیخ القرآن والحدیث مولانا گوہر الرحمن ،شیخ القرآن والحدیث مولانا عنایت الرحمن اور شیخ القرآن والحدیث مولانا عبدالرحیم چترالی رحمہم اللہ کےساتھ۔
</p>
     <p>جب بھی میں مدرسے سے گھر آتا، والد صاحب سلام دعا کے بعد فوراً یہ پوچھتے کہ چھٹیاں کتنی ہیں اور واپسی کب ہوگی، تاکہ میں زیادہ دیر گھر رکنے کی بجائے علم کے حصول میں مصروف رہوں۔وہ اپنے بچوں او ر گھر والوں کی تربیت کا خصوصی خیال رکھتے تھے۔ہماری سرگرمیوں پر پوری نظر  ہوتی تھی۔</p>
     <p>اس طرح ان کی ایک  خوبی یہ تھی کہ وہ رشتے  اور رشتہ داروں کا خصوصی خیال رکھتے تھےاورصلہ رحمی کا اہتمام کرتے تھے۔رات کا کھانا مغرب کی نماز کے بعد کھاتے اور عشاء پڑھ کر جلدی سوتے تھے۔تہجد کا پابند تھا اس لیے صبح سویرے اُٹھتے  "۔تہجد کی پابندی انسان کو دنیا و آخرت کی بلندیوں پر پہنچاتی ہے۔اقبال  فرماتے ہیں:</p>
     <p>	 جب عشق سکھاتا ہے آداب خود آگاہی </p>
    <p> کھلتے ہیں غلاموں پر اسرار شہنشاہی</p>
     <p>عطارؔ ہو رومیؔ ہو رازیؔ ہو غزالیؔ ہو</p>
     <p>کچھ ہاتھ نہیں آتا بے آہ سحرگاہی</p>
     <p>مولانا شمس الرحیمؒ   کا دوسرا فرزند  قاری محمد طارق صاحب اپنے والد صاحب کے بارے  میں کہتے ہیں:</p>
     <p>میرے والد صاحب انتہائی باحیا اور باوقار شخصیت تھے۔گھر میں پردے کے سختی سے پابند تھے۔ان کا مزاج سخت تھا، مگر تربیت کے وقت نرم رویہ اپناتے۔وہ بہت چست تھے اور سستی سے سخت نفرت کرتے تھے۔انہوں نے کبھی کسی کا ناحق مال نہیں کھایا۔
بھائیوں اور بھتیجوں میں کبھی فرق نہیں کیا۔وہ علم و عمل کے پیکر تھے۔جو کہتے، خود بھی اس پر عمل کرتے۔دینی معاملات میں کسی سے مفاہمت نہیں کرتے تھے۔انتہائی امانت دار اور سخی انسان تھے۔مہمان نوازی میں کوئی کمی نہیں چھوڑتے تھے۔
</p>
     <p>ہر مکتبہ فکر کے حق گو علما سے محبت کرتے تھے۔وہ مولانا عنایت الرحمٰنؒ، مولانا گوہر الرحمٰنؒ اور مولانا  عبد الرحیم چترالیؒ صاحب سے عقیدت رکھتے تھے۔مولانا عبدالسلام رستمی سے بھی ان کی گہری وابستگی تھی۔میں بھی کئی بار ان ملاقاتوں میں ان کے ساتھ ہوتا۔والد صاحب بہترین عالم اور کامیاب تاجر تھے۔لیکن انہوں نے کبھی دنیا کو دین پر فوقیت نہیں دی۔اکثر ہمیں کہتے:</p>
     <p>"مجھے مال کی ضرورت نہیں، اگر تم دونوں بھائیوں کے پاس قرآن و حدیث کا علم نہ ہو تو میرے گھر میں تمہارے لیے جگہ نہیں۔"</p>
     <p>وہ حقیقی معنوں میں علم دوست شخصیت تھے۔وہ تہجد گزار تھے۔نماز اشراق کے بعد ہی کاروبار کے لیے نکلتے۔نماز کے اتنے پابند تھے کہ بیماری میں بھی مسجد جاکر باجماعت نماز ادا کرتے۔لاہور میں ایک بار ان کی  پاؤں کی ہڈی ٹوٹ گئی تھی۔پلستر ہونے کے باوجود مسجد میں جا کر نماز پڑھتے رہے۔ وہ ہمیشہ پہلی صف میں نماز ادا کرتے اگر وہاں نہ ہوتے تو سمجھا جاتا کہ کسی سفر پر گئے ہیں۔حق گوئی ان کی فطرت تھی۔وہ کسی سے بھی نہیں ڈرتے تھے۔</p>
     <p>ایک بار رشتہ داروں کے درمیان تنازع کا فیصلہ لکھا،
کچھ دن بعد ایک فریق نے اس میں اپنی طرف سے جملہ شامل کر دیا،بات ڈپٹی کمشنر (ڈی سی) دیر تک پہنچ گئی۔ڈی سی نے پوچھا:
"یہ فیصلہ آپ نے لکھا ہے؟"والد صاحب نے جواب دیا: "جی ہاں، میں نے لکھا ہے۔"جب دوبارہ پڑھا تو معلوم ہوا کہ ایک جملہ اضافی ہے۔انہوں نے کہا:"پورا فیصلہ میں نے لکھا، لیکن یہ جملہ میں نے نہیں لکھا۔"ڈی سی نے کہا:
"یہی جملہ سارا مسئلہ بنا ہے۔"پھر والد صاحب کی سچائی کی تعریف کی۔کاروبار سے پہلے گاؤں میں بھائیوں کے ہر کام میں ہاتھ بٹاتے۔
</p>
     <p>فراغت کے بعد میانوالی میں تدریس سے وابستہ ہوئے۔ایک دن چھٹی کے بعد بھی کلاس میں پڑھا رہے تھے۔مہتمم صاحب آئے، انہیں دیکھا اور مسکرا کر چلے گئے۔والد صاحب نے ہنسنے کی وجہ پوچھی۔پہلے مہتمم صاحب نے ٹالنے کی کوشش کی۔جب والد صاحب نے اصرار کیا تو بولے:"میں خوشی سے ہنسا، کیونکہ آج تک میں نے ایسا استاد نہیں دیکھا جو چھٹی کے بعد بھی پڑھا رہا ہو۔"</p>
     <p>یہ تھے میرے والد صاحب۔ایک باعمل عالم،ایک سچے تاجر،ایک عبادت گزار مسلمان اور مثالی انسان۔اللہ تعالیٰ ان کی مغفرت فرمائے اور ان کے درجات بلند کرے۔ آمین،،۔</p>
     <p></p>
     <p></p>
     <p></p>
     <p></p>
     </div>

</body>
</html>
